<!-- xml prolog will go here once all browsers support it -->
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" xml:lang="en" lang="en">
<head>
<title>Horace Carmina III.30</title>
<link rel="stylesheet" type="text/css" href="/stylesheets/monad.css" />
</head>
<body bgcolor="#ffffff">
<h4>Horace <em>Carmina</em> III.30</h4>
<div class="original">
<p>
Exegi monumentum aere perennius<br />
regalique situ pyramidum altius,<br />
quod non imber edax, non Aquilo impotens<br />
possit diruere aut innumerabilis<br />
annorum series et fuga temporum.<br />
non omnis moriar, multaque pars mei<br />
vitabit Libitinam: usque ego postera<br />
crescam laude recens, dum Capitolium<br />
scandet cum tacita virgine pontifex.<br />
dicar, qua violens obstrepit Aufidus<br />
et qua pauper aquae Daunus agrestium<br />
regnavit populorum, ex humili potens<br />
princeps Aeolium carmen ad Italos<br />
deduxisse modos. sume superbiam<br />
quaesitam meritis et mihi Delphica<br />
lauro cinge volens, Melpomene, comam.
</p>
</div>
</body>
</html>
